---
id: 742
title: Bak Geçmişten Geldim
date: 2020-02-15T22:25:20+03:00
author: HakanYAZICI
layout: post
guid: https://hakanyazici.com.tr/?p=742
permalink: /siir/bak-gecmisten-geldim/
categories:
  - Şiir
---
köklerimi sökmek mümkün  
kök salmak kadar korkunç  
çünkü toprağım çorak  
dereleri kuru  
soğuk canım soğuk  
bak dokun ellerimden beni anlarsın

ben yine de seviyorum burada baharı beklemeyi  
alıştım da artık  
belki de benimsedim  
hiç yadırgamıyorum  
hiç gelmemeni  
belki unuttun  
belki de başka topraklara sürüyorsun  
o zayıf ve titreyen ellerini

oysa ben sahip olduklarıma bile  
sahip değilken kağıt üstünde  
sen bir akademisyen severdin  
ben okullar bıraktım akabinde  
tiyatrolar sahneledim olmadık yerlerde  
rutubetli kulislerde hazırlandım bu hakan rolüne

sonra soğuk bir şehirde  
bir çırpınışım ve sen  
kurduğum hayaller ve ben  
başka bir kadının bacakları arasında seni ararken  
beş şehirden birinde ve diğerinde  
tedirgin bir yarını yarınıma eklerken  
sen kim bilir nerede gülüyorsun?

şimdi ben biraz geçmişten geldim  
ucuz dolar getirdim ve bir kadeh  
çay koy lütfen  
zira bir yudum alıp gideceğim  
tedirgin bugünümü ekleyip geçmişe  
meçhul bir yarına  
yarın sabah erkenden