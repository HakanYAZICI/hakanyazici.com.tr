---
id: 437
title: 'Siyah Gözlerine Beni de Götür &#8211; Nurullah Genç'
date: 2019-03-05T15:00:03+03:00
author: HakanYAZICI
layout: post
guid: https://hakanyazici.com.tr/?p=437
permalink: /sevdiklerim/siyah-gozlerine-beni-de-gotur-nurullah-genc/
categories:
  - Sevdiklerim
---
Daha dokunmadan kurudu irem  
çöllere bir türlü yağamıyorum  
yeni bir koşunun başlangıcında  
biraz deprem sonrası  
biraz şehir hülyası  
bir kalp yangınından geriye kalan  
siyah gözlerine beni de götür  
artık bu yerlere sığamıyorum.

Pembe uçurtmalar yolladığından beri  
sarardı tiryaki menekşeleri  
sonbaharın tozlu kafeslerinde  
sevgi turnaları yakalıyorum  
turnalar gidiyor; ben kalıyorum  
avareyim,asudeyim,yorgunum  
bilmiyorum neden sana vurgunum  
Erzurum garında banklar üstünde  
uyku tutmuyor karanlıkları  
yitik düşlerimi kovalıyorum  
gölgeler gidiyor; ben kalıyorum.

Binbir türlü kokuyorsa yaylalar  
siyah gözlerine beni de götür  
baharın koynundan koparıp sana  
ipek bir mendile sardığım yüreğimle  
şehzade gülleri gönderiyorum  
umutlar kalıyor; ben gidiyorum.

Bütün yelkenlileri,deniz fenerlerini  
kaptanları sorgulayan  
yanından geçen küheylanların  
korku tufanına yakalandığı  
siyah gözlerine beni de götür  
güneş ülkesinden gelen yiğitler  
benzeri olmayan bir dünya kursun  
cellat,ayrılığın boynunu vursun.

Usul usul intizarı çürüten  
bu hercai diken,bu çılgın arzu  
sürüklüyor imkansız muştuların  
eşiğine gönül vadilerini  
bir ağaçtan düşen yapraklar gibi  
düşüyorum tanyerine  
ya topla yaralı kırlangıçları  
ya da bu vefasız şarkıyı bitir  
özgürlüğe giden tutsaklar gibi  
siyah gözlerine beni de götür.