---
id: 522
title: 'Ey Mona Lisa&#8217;nın Kıskandığı El &#8211; Nurullah Genç'
date: 2019-05-30T05:03:14+03:00
author: HakanYAZICI
layout: post
guid: https://hakanyazici.com.tr/?p=522
permalink: /sevdiklerim/ey-mona-lisanin-kiskandigi-el-nurullah-genc/
categories:
  - Sevdiklerim
---
Bu kaçıncı yalnızlık trenlerin ardında  
Bin pare olduğum kaçıncı bozgun  
Bir gün bu esrarlı hikâye biter  
Erzurum garında, banklar üstünde  
Kalem bana kızgın, kitaplar kızgın  
Hasret katar katar uzayıp gider  
İçimde bir figân her düdük sesi  
Her vagon efkârlı bir uzun hava  
Göçmen kuşlar hâlâ dönmedi geri  
Kurumuş, evlerin karanfilleri  
Ey Mona Lisa’nınkıskandığı el  
Sihrine bir defa dokunmak için  
Hep aynı şarkıyı söyleyip durdum  
Başımı umutsuz taşlara vurdum

Vermedin bir siyah fotoğrafını  
Ya da bir hatıra parmaklarından  
Beni bir kaygısız kral mı sandın  
Hangi düşmanımın sözüne kandın  
Götür, senin olsun bütün ihtişam  
Gece mahkûmuna kalır mı akşam

Erzurum garından ayrılıyorum  
Banklar mütereddit bakıyor ardım sıra  
Abdurrahman Gazi yokuşlarında  
Mecnun’la, Kerem’le buluşacağız  
Bu çaresiz derdi konuşacağız  
Yollar kıvrım kıvrım, çetin ve uzun  
Dağlar malihulya, dereler hüzün  
Takvimleri görmek istemiyorum  
Karanlığa dönmek istemiyorum

Ey Mona Lisa’nınkıskandığı el  
Bu kar yığınları cehennemden mi  
Bu sokaklar mahşerden mi geliyor  
Gürcükapı ihtirası bilmezdi  
Altın kalpli zambakların  
Filizlendiği Taşmağazalar  
İlmek ilmek bileklerine  
Geçirmezdi nefret urganlarını  
Nerede dadaşın gür bıyıkları  
Aziziye neden böyle derbeder  
Solan renkler kimin, kaldırımlarda  
Ya bu Erzurum Erzurum değil  
Ya ben başkasıyım bu Erzurum’da

Ey Mona Lisa’nın kıskandığı el  
Belki de o eski sinemalarda  
Hâlâ bir çin filmi oynamaktadır  
Çifteminareler mum ışığında  
Sonsuzluğa geçit aramaktadır  
Küskün çinileri Yâkutiye’nin  
Yine sessiz sessiz ağlamaktadır  
Issızlığa kurşun sıkan tabyalar  
Başına karalar bağlamaktadır

Abdurrahman gazi yokuşlarında  
Ne Mecnun ve Kerem, Leyla ve Aslı  
Ne de Çin filminden kalan görüntü  
Alevli bir köpük sadece dünya  
Erzurum garına, banklar üstüne  
Dönüyorum çıplak ayaklarımla  
Yine kuşlar, yine rüzgâr ve yağmur  
Zavallı gözlerim kırmızı, mahmur  
Unutuyor sevda resimlerini  
Ey Mona Lisa’nınkıskandığı el  
O eşsiz, ebedî sıladan mahrum  
Şarkıları sana bırakıyorum