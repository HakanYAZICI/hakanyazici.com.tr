---
id: 37
title: Nisansa
date: 2014-04-14T19:47:02+03:00
author: HakanYAZICI
layout: post
guid: https://hakanyazici.com.tr/?p=37
permalink: /siir/nisansa/
categories:
  - Şiir
---
Bir elvedanın ailesiyiz  
Merhabanın berisinde  
Ömrünün baharında  
Ölümün eşiğinde iki genciz biz  
Güzel bakıyoruz  
Gözlerimiz doluyor  
Sevsek birbirimizi güzel severdik  
Dosdoğru bir bahar olurduk  
Bu soğuk nisan ortasında  
Tutsaydın elimi üşümezdim  
Erzurum üşümezdi nisan ortasında  
Burada olsaydın  
Burada  
Beni bulsaydın  
Aşk  
Sana uzak bir şehir şimdi  
Bense orada bir sokak kedisiyim  
Ama beni  
Beni bulsaydın  
Belki o zaman bir mevsim olurduk  
Birlikte bir mevsim olurduk  
Tutardın elimi  
Birlikte kaybolurduk bir nisan ortasında  
Beyaz bir kağıtta da kaybolurduk  
Mahşeri bir kalabalıkta da  
Uygunsuz bir mevsim olurduk  
Bu soğuk nisan ortasında  
Gelseydin bana bir adım daha  
Aşk bizde kalırdı  
Kalmazdı bitebilen bir şiirin ortasında