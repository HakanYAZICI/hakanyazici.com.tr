---
id: 132
title: 'Derin Hasretler Ülkesi &#8211; Mehmet Efe'
date: 2018-01-30T06:25:44+03:00
author: HakanYAZICI
layout: post
guid: https://hakanyazici.com.tr/?p=132
permalink: /sevdiklerim/derin-hasretler-ulkesi-mehmet-efe/
categories:
  - Sevdiklerim
---
Malatya’lı bir kızdı çocuktum ilk sevdiğim  
sağlık memurunun kızı ilk manim ilk ezberim  
koluma jilet bastım yazın göreyim diye  
sevdiğimi demek için tükenmez kalemler öptüm  
ona şiirler yazıp tükettim her birini  
fotoroman okumakla suçladı geçti beni  
hiç bilmezdim fotoromanları halbuki  
yüreğim gırtlağımda vardım İstanbullara  
seneler sonra gördüm bir sıla ziyareti  
büyümüş memur olmuş işgal bankalarında  
ordu darbe yapsa diye dua edermiş hatta  
utandığım cizlavetler geliverdi aklıma  
sevdiğime hamdettim döndüm gurbet eline

muhacir bir kız sevdim fakülte kapısında  
başında iffetiyle hunharca copladılar  
sınavı kaybedince ona dergi çıkardım  
Sezen Aksu dinleyip tekbirler getirirdik  
beyaz çitlerle çevrili bir ev istermiş meğer  
dergim toplatılırken bir memurla evlendi  
cebim tam takır çıktım ağır ceza önüne

evlen benimle diyen bir kız kesti yolumu  
endamı küstürürdü kaysı ağaçlarını  
serdim kırık kalbimi ayakları dibine  
Bağdat bombalanırken topladı çantasını  
kalbimi geri verdi döndü baba evine

İstanbul’lu bir kız sevdim İstanbul kadar kadim  
dağlarımın pınarları kadar berrak ve serin  
adımı söyledi mi taşralıya dönerdim  
bir konser çıkışında titreyerek bekledim  
bomber montlu bir oğlanla geldi &#8216;meraba&#8217; dedi  
son paramla aldığım çiçekleri gizledim  
bir çingene kızından aldığım çiçekleri  
küfredip tepeledim İstiklal Caddesi&#8217;ne

komünist bir kız sevdim tabanca gibi kızdı  
‘vur beline çık dağa’ öyle devrim öyle dik  
coplanırken seyreder İslamcı olsa derdim  
Faşizm kahrolmadı İzmir&#8217;de taradılar  
manşet bile olmadı Hürriyet gastesine

sevdim memur oldular sevdim kurşunladılar  
nice hınçlar kavradı nasırsız ellerimi  
ne varsa ezberledim asi olan, dik duran  
isyandan isyana koştum imkansız şarkılara  
sevdiğim kızlar kadar sevdim memleketimi  
kaşlarımı patlatan copları bile sevdim  
aşklarım kavgalarım tüm geç kalmalarım  
sulusepken zil zurna yalnızlıklarım  
dualarım marşlarım ağır ceza davalarım  
çay tütün yoldaşlarım yasaklı kitaplarım  
sevdiğim kız seni gördüm sevdiğim her kerede  
orada gülüşün, şurada sesin, burada işlemeli hicabın  
bir ses vardır her Türkiye çocuğunu çağıran  
beni siz eklediniz bin yılın çizgisine

ne vatan kurtarabildim ne sizinle vuruldum  
Şeytan’ın siyaseti tuz basarken ülkeme  
upuzak diyarlarda kaybolmağa uzandım  
kalemimi gömerken dünyanın bir ucuna  
oturup bunları yazdım not düştüm gurbetime  
dilim pelte annem kürt dilim çınar kekeme  
Amerikan askerleri resimler çektirirken  
bankalar haciz koydu Lozan&#8217;dan baki kalan  
yüzyıldır can çekişen atımın terkisine

gurbette bir kız sevdim anasından çeroki  
sevemedi bir türlü yaban fakirliğimi  
ona ev almak için beyazlara çalıştım  
pusulalar satın aldım kıbleyi bulmak için  
milim milim yüzerken kalbimin derisini  
göğsümdeki çınara dokunup secde ettim  
veda ettim yerlime sevdirene hamdettim  
sılam emanet olsun Yüceler Yücesi’ne

bir kız sevdim vatanım, türkü yaktı göğsüme  
yenilgi kadar eski hürriyet kadar güzel  
kendi sürgünlerini budayan çınar gibi  
yağmacı duaları altında nefes alır  
usul usul çağırır bendeki sürgününü  
kökleri Kabe’ye dek uzanır sev der bana  
kıyamete kadar sev er kişi niyetine

kıyısında durduğum okyanus kadar derin  
derin hasretim derin hasretler ülkesine