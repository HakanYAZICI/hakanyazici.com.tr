---
id: 88
title: Tutunmayanlar
date: 2015-12-17T01:02:49+02:00
author: HakanYAZICI
layout: post
guid: https://hakanyazici.com.tr/siir/tutunmayanlar/
permalink: /siir/tutunmayanlar/
categories:
  - Şiir
---
Kızmıyorum sana  
Çünkü Allah var  
Kızmıyorum işte

Saçlarına da kızmıyorum  
Kayıp gittiler parmaklarımın arasından  
Dudaklarına sustular diye kızıyorum bazen

Gözlerine kulak asmadım diye  
Kendime kızıyorum sonra  
Gün oluyor güneşe kızıyorum  
Kızıl kızıl seriliyor dağların üstüne  
Bir akşamüstü  
Omuzunda saçlarınmışcasına

Seni andırıyor diye kızıyorum  
Güzel olan her şeye  
Kızmıyorum ama sana

Meyvesiz bir kiraz ağacının altında  
En çok kendime kızıyorum  
Her şeyi yıkıp geçerken ömrüm boyunca  
En derini umursamazken  
Dalarken karanlığa  
Kibir tasından  
Fitne içiren bir densize kandığım için  
Kendime kızıyorum en çok

Gülerken kıstığın ela gözlerini  
Bir daha göremeyeceği için  
Gözlerime kızıyorum

Sana kızmıyorum  
Yağmura kızıyorum ben,  
Senin gibi kokuyor  
Tenin gibi karışıyor bana  
Ellerin gibi dokunuyor saçlarıma

Parmak uçların gibi  
Şakağımdan çeneme doğru  
Süzülüyorlar diye  
Kızmıyorum yağmur damlalarına

Dudağında bir buse değil de  
Gözünde bir damla oldum diye  
Kendime kızıyorum

Semitransparan bir cehennemin içinde  
Halen daha gülmeye kızıyorum  
Kan ağlamak varken