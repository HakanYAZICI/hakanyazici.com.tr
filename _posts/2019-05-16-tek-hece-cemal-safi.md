---
id: 495
title: 'Tek Hece &#8211; Cemal Safi'
date: 2019-05-16T03:20:49+03:00
author: HakanYAZICI
layout: post
guid: https://hakanyazici.com.tr/?p=495
permalink: /sevdiklerim/tek-hece-cemal-safi/
categories:
  - Sevdiklerim
---
Var mı beni içinizde tanıyan  
Yaşanmadan çözülmeyen sır benim  
Kalmasa da şöhretimi duymayan  
Kimliğimi tarif etmek zor benim

Bülbül benim lisanımla ötüştü  
Bir gül için can evinden tutuştu  
Yüreğine Toroslar’ dan çığ düştü  
Yangınımı söndürmedi kar benim

Niceler sultandı, kraldı, şahtı  
Benimle değişti talihi, bahtı  
Yerle bir eyledim taç ile tahtı  
Akıl almaz hünerlerim var benim

Kamil iken cahil ettim alimi  
Vahşi iken yahşi ettim zalimi  
Yavuz iken zebun ettim Selimi  
Her oyunu bozan gizli zor benim

Yeryüzünde ben ürettim veremi  
Lokman Hekim bulamadı çaremi  
Aslı için kül eyledim Keremi  
İbrahim’in atıldığı kor benim

Sebep bazı Leyla bazı Şirindi  
Hatırım için yüce dağlar delindi  
Bilek gücüm Ferhat ile bilindi  
Kuvvet benim, kudret benim, fer benim

İlahimle Mevlana’yı döndürdüm  
Yunusumla öfkeleri dindirdim  
Günahımla çok ocaklar söndürdüm  
Mevladanım hayır benim, şer benim

Benim için yaratıldı Muhammed  
Benim için yağdırıldı o rahmet  
Evliyanın sözündeki muhabbet  
Enbiyanın yüzündeki nur benim

Kimsesizim hısmım da yok hasmımda  
Görünmezim cismimde yok resmimde  
Dil üzmezim tek hece var ismimde  
Barınağım gönül denen yer benim  
Benim adım aşk!