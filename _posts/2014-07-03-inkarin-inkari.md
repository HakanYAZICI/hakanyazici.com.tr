---
id: 420
title: İnkarın İnkarı
date: 2014-07-03T07:16:10+03:00
author: HakanYAZICI
layout: post
guid: https://hakanyazici.com.tr/?p=420
permalink: /siir/inkarin-inkari/
categories:
  - Şiir
---
> Bir haziran gecesi, içinden tünel geçen bir şiirle perde çekildi nura. Bir mezar gördüm kimsenin olan.

Çözüldü gece  
Soğudu çayım  
Yasal unutmaklar var masamda  
Ben şiirle kurulmuş bir dar ağacıyım

&nbsp;

> Fakat ilk olarak yaza çalan bir gündü, çocukluğumu ararken bir kaç adım attın bana. Sırtında bir çanta ve gözlerinde modern yüzyılın cennet tasviri.

Bir oyun oynanıyor bahçemde  
Yanımdasın diye ben kazanıyorum  
Yöremdesin diye kök salıyorum  
Bilemiyorum sözlerin umutlara kapı açar diye  
Pervane böceği gibiyim, ateşe uzanıyorum  
&nbsp;

> Saçlarında ve saçlarımda bahar yağmuru, bir ses diyor geliyorsun diye; ben mevsimden de bahar oluyorum, ilk oluyorum, çocuk oluyorum.

Elimden eline bir çıra geçiyor  
İçimde ormanlar yakıyorum  
Yudumluyorsun çayı  
Güneş batıyor şehirde  
Güneş doğuyor içimde  
&nbsp;

> Paylaşıyoruz sonra huzur bulduğumuz yerleri. Üst geçitlerden, garlardan ve parklardan söz ediliyor. Ne zaman yağmur yağsa karşılaşma ümidimiz yeşeriyor. Yağmurdan sonraki başaklar gibi özlemimiz; bir Karakoç şiirinde olduğu gibi.

Şiirler kıskanıyorum ben  
Şairler devşiriyorum kendimden  
Seni en çok sabahları düşünüyorum  
İyi geceler mısralarından belki bana yolladığın  
Ya da sabah en çok sana benziyor  
&nbsp;

> Gece diyoruz birlikte. Ben sana gün ağarırken yazıyorum eğer o geceyi ıskalamışsak. Sadece sende yeniliyorum sözlere.

Artık sabahlara inanmıyorum  
Atacak adımım kalmadı sanki  
Ben beni de kaybettim senle  
Şimdi yalnız bile kalamıyorum  
&nbsp;

> Bir Ramazan gecesi, içinde yâr geçen bir şiirle hoşça kal diyorum nura. Bir mezar oldum kimsesiz olan.

Lav oldu kanım  
Kor oldu hava  
Ben artık zaman dolu bir silahla  
Seni unutma ihtimallerimi öldürüyorum