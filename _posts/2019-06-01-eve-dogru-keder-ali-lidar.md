---
id: 529
title: 'Eve Doğru Keder &#8211; Ali Lidar'
date: 2019-06-01T00:04:21+03:00
author: HakanYAZICI
layout: post
guid: https://hakanyazici.com.tr/?p=529
permalink: /sevdiklerim/eve-dogru-keder-ali-lidar/
categories:
  - Sevdiklerim
---
Keder içlerden ve evlerden  
kapı önlerine taşar  
erken saatlerde ağrı neye tahvil edilir?

Keder bilhassa kenar mahallelerde  
işten eve yorgun dönen kızların  
köprücük kemiklerinde boy verir

Siz duymazsınız  
onlarla ben hep bir ağızdan bağırırız  
bizi parklar delirtti  
bizi çam ağaçları  
bizi atlar  
bizi babamlar  
bizi iddia kuponları  
ganyan bayileri  
güzel adamlar  
güzel kadınlar  
bizi patronlar  
bizi tabiat  
bizi devlet  
bizi Allah bile  
kollamadı, heyhat!

Kim yüzümüze gülse bir şey zannediyoruz  
aldanacağımızı bile bile  
esasen aldanmak mesele değil de  
bizi erken akşamlar delirtti  
adam yerine koyulmalar  
kozmik bar kahkahaları  
inanılmaz şortlu ve yorgun garsonlar  
kediler delirtti bizi  
sokak aralarından tereddütle  
önümüze fırlayan kediler  
gece yarısı biten sigaralar delirtti bizi  
beşiktaş ve tolga zengin  
bir halt olmayacağını bile bile  
kurduğumuz hayaller delirtti bizi  
son aşk  
son tramvay  
son servis

Ulan insan her şeye mi geç kalır?  
bütün son otobüsler durağa yanaşırken mi kalkar?  
neden bütün insanlardan umudunu kesmiş kadınlar  
son otobüsün kalktığı anda kederle yüzümüze bakar?

Ulan bir şehir niye bu kadar bağırır?  
niye orada bütün kuşlar kahırdan uykuya yatar?  
kurların ve piyasaların arasında sevgililer  
niye durmadan saçmalayıp kavga edecek yer arar?

Keder bar içlerinden apartlara doğru savrulur  
saldırır suratlara şehrin kiri ve öfkesi  
biten gün gelecek günü hatırlatır ve ağlatır  
budur ahir zamanlarda yaşamanın  
esbab-ı mucibesi!