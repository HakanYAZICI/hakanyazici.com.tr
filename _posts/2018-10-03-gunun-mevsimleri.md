---
id: 272
title: Günün Mevsimleri
date: 2018-10-03T03:22:55+03:00
author: HakanYAZICI
layout: post
guid: https://hakanyazici.com.tr/?p=272
permalink: /siir/gunun-mevsimleri/
categories:
  - Şiir
---
Şayet sabah olur  
Ben de uyanırsam  
Öğleye doğru  
Kahvaltı  
Dediysem işte  
Çay demini alamamış  
Acelem yoktur ama  
Korkarım geç kalmaktan  
Özellikle vaktini bilmiyorsam

Akşama doğru  
Siyasi şarkılar mırıldanır  
Bürokratik umutlar beslerim  
Halkım için  
Bilmem kaç bin genç memur olur  
Duam bitmeden  
Bahşişler bırakırım  
Fakat göz göze gelemem garsonla  
Tam da bu saatlerde  
Vicdan pornosu oynar televizyonda  
Çünkü severiz insan olmayı  
Bize zararı olmayacaksa

Derken biter mesailer  
Okullar dağılır  
Dolmuşlar dolar  
Bense yudumlarım çayı  
Artık ağzıma gelmekte  
Keskin metalik bir tat  
Öpüşsem geçer fakat  
Korkarım Godot gelir  
Sevgilim bu kim diye bağırır

Gece herkes önce umduğu  
Sonra kendisi olur  
Belki vazgeçer artık  
Ya da yola koyulur  
Horlar doya doya  
Gün boyu susan adam  
Bazısı can verse de  
Herkes birazcık ölür  
Sonrası sabah işte  
Bense öğleye doğru