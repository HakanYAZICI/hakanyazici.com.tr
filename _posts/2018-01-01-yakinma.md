---
id: 110
title: Yakınma
date: 2018-01-01T09:48:45+03:00
author: HakanYAZICI
layout: post
guid: https://hakanyazici.com.tr/?p=110
permalink: /siir/yakinma/
categories:
  - Şiir
---
Alınmış ahlarla kirlidir hırkam  
Sıcak bir ele değsem ürperiyorum  
Güneşten kaçtıkça gece koynuna  
En zayıf kandile meylediyorum

Ağzımda sözden çok gözümde yaş var  
Derdimi ağlasam anlamaz mısın?  
Toprağımla küs bir ağacım ben  
Yaprağıma kast eden sonbahar mısın?

Dua edemiyorum arzım sen isen  
Zihnimde yalvarış, kelamım zehir  
Korku mu, gurur mu, nefret mi bilmem  
Gönlümde nar-ı beyza, yüzümde zifir

Sensizliğe Hakan’ım sanaysa esir  
Özgürlük zindanına sığamıyorum  
Umudun iskemle idam sehpamda  
Sen yaşadıkça ben ölemiyorum