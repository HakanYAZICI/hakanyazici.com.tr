---
id: 18
title: İnsanca
date: 2017-12-10T19:31:30+03:00
author: HakanYAZICI
layout: post
guid: https://hakanyazici.com.tr/?p=18
permalink: /siir/insanca/
categories:
  - Şiir
---
Bir köpek ölmüş parkta  
Köpek gibi ölmüş  
Yalnız ölmüş  
Köpek gibi  
Yanından geçip gitmiş  
Başka bir köpek  
Köpek gibi  
Ne kadar da insanca

Bir insan görmüş bunu  
Sormuş ölü köpeğe  
Anlat demiş ey köpek  
Neden öldün burada  
Masal bu ya  
Durmuş köpek öylece  
Susmuş cevap vermeden  
Ölü bir köpek gibi

İnsan kalkmış yürümüş  
İki ayak üstüne  
Görenler alkış tutmuş  
Ah ne kadar insanca  
Biraz daha yürümüş  
Alışmış herkes buna

Dağları aşmış insan  
Yorulmuş bacakları  
Demiş durup dinlenirim  
Bir aşayım şu dağı  
Düşmüş fakat ileride  
Ama yine durmamış  
Elleri ayak olmuş  
Yürümüş dört ayakla  
Aynı bir köpek gibi  
Bakmış insanlar buna  
Bulmamışlar insanca  
Gülmüşler alay edip  
Ah ne kadar insanca

Aşmış insan o dağı  
Ardında bir ova var  
Birini görmüş orda  
Değilmiş hiç insanca  
Bakarmış uzaklara  
Uçacak bir kuş gibi  
Hüzünlüymüş gözleri  
Yalnız bir ceylan gibi

İnsan kalkmış ayağa  
Silkelemiş üstünü  
Utanmış biraz ama  
Gizleyip ellerini  
Demiş merhaba diye  
İnsanca pek insanca  
Çünkü korkarmış hala  
Yapayalnız ölmekten  
Yalnız bir köpek gibi

Merhaba demiş kadın  
İnsanca bir şekilde  
Soğuk bir yaz sabahı  
Sarılmışlar ilk defa  
İnsanca ah insanca  
İsim edinmek gelmiş  
İnsan akıllarına  
Hayvan ismi seçmişler  
Ama çekinmiş insan  
Bilmiş çünkü insanı  
Gülmüşlerdi ona da  
Yürürken köpek gibi

Bir daha sarılmışlar  
Bu sefer daha sıkı  
Daha soğuk çok soğuk  
Karlı bir kış sabahı  
O günden sonra ama  
Bir şey sarmış onları  
Adına özlem demiş  
İnsanların kitabı

İnsan dönmüş dağına  
Geri dönmemiş daha  
Düşünmüş ya düşersem  
Yürürsem köpek gibi  
Gülerler yine bana  
Çıkmış insan aklından  
Yalnız ölen o köpek  
Unutmuş bir gün  
Yalnız öleceğini

Fakat hatırlayınca  
Geçerken yine parktan  
Korkmuş çıkmış yollara  
Fakat yokmuş orada  
Belki çoktan başka bir  
Merhaba der insanca  
Gitmiş daha da gitmiş  
Yokmuş işte o gibi  
Büyük kalabalıkta

Hastalık gelmiş sonra  
Dağdaki o evine  
Gelmiş kaza, bela, toy  
Hepsi gelmiş üst üste  
Gitmiş anlatmış bunu  
Yazmış yazmış da yazmış  
Son satırları yine  
Köpeklere ayırmış

İnsan ne olursa olsun  
Hep yalnız ölür insan  
Bir parkta olsun ya da  
Olsun kalabalıkta  
Yalnız bir köpek gibi  
Ah yalnız ve ölü köpek  
Hepimizden insanca